Една причина зошто програмерите не сакаат состаноци и средби е дека тие се на сосема поинаков распоред од сите останати луѓе. Состаноците и средбите нив ги чинат многу повеќе.

Постојат два типови на распоред што јас ќе ги викам **менаџерски распоред** и **занаетчиски распоред**. Менаџерскиот распоред е за шефови. Тој е отелотворен во традиционалниот бележник во кој секој ден е поделен на интервали од еден час. Ако мораш, тогаш можеш да резервираш неколку часови за една задача, но во основа ја менуваш својата активност секој час.

Кога го користиш времето на тој начин да се сретнеш со некого е само практичен проблем. Најди слободно место во твојот распоред, закажи средба и тоа е тоа.

Повеќето луѓе на моќни позиции се на менаџерскиот распоред, тоа е распоред на наредбодавецот. Но, постои и друг начин на организирање на времето кој многу често се среќава кај луѓето кои создаваат работи, како што се занаетчиите, програмерите или уметниците. Тие воглавно преферираат да користат мерна единица од најмалку половина ден кога го прават својот распоред. Не можеш да пишуваш или да програмираш квалитетно во единици од еден час бидејќи тоа не е доволно ни за да се почне.

Кога се раководиш според занаетчискиот распоред за тебе состаноците и средбите се катастрофа. Еден состанок може да го одземе цело попладне со тоа што ќе го расцепка на два делови, секој дел доволно мал за да не може да се почне нешто тешко или обемно во него. Дополнително, мораш да се сетиш да одиш на состанокот или средбата. Ова не е проблем за некој на менаџерски распоред бидејќи за него секогаш има нешто во наредниот час - единственото прашање е што. Но, за некој кој е на занаетчискиот распоред ова вклучува свесен ментален напор.

За некој што е на занаетчискиот распоред ова е како „фрлање на исклучок“ во софтвер. Не само што фокусот се преместува од една на друга работа туку се менува и самиот начин на оперирање.

Понекогаш некој состанок може да го одземе и целиот ден. Дополнително, ова понекогаш има и каскаден ефект - ако знам дека попладнето ќе биде расцепкано, помала е веројатноста дека тоа утро ќе започнам нешто амбициозно. Знам дека ова може да звучи како пресензитивно, но ако си „занаетчија“ размисли за сопствениот случај. Дали твојот дух не се воздигнува кога знаеш дека имаш цел слободен ден за работа без никакви други ангажмани? Тоа веројатно значи дека твојот дух опаѓа кога тоа не е така. Амбициозните проекти по дефиниција одат до на лимитот на личните капацити, па затоа и мал пад на моралот е доволно за да ги убие.

Секој распоред функционира одлично кога е независен, проблемите настануваат кога овие два распореди ќе се измешаат. Бидејќи повеќето луѓе со моќ функционираат на менаџерскиот распоред, тие се во позиција да ги натераат сите останати да резонираат на нивната фреквенција ако тоа го сакаат. Но, попаметните се воздржуваат ако знаат дека на некои луѓе им се потребни поголеми парчиња на време за да работат.

Кога функционираш на менаџерскиот распоред можеш да направиш нешто што никогаш не би сакал да го направиш на занаетчискиот: можеш да имаш шпекулативни состаноци и средби. Можеш да се сретнеш со некој само за да се запознаете подобро. Ако имаш празно место во твојот распоред, зошто да не? 

Луѓето често имаат шпекулативни состаноци и средби. Ваквиот тип на средби е толку чест што има и препознатливи фрази за да се договорат такви средби како „ај да одиме на кафе“, на пример.

Шпекулативните состаноци се многу скапи за некој што е на занаетчискиот распоред, што нѐ става во некаква меѓусебна спрега. Сите претпоставуваат дека и ние како и повеќето луѓе сме на менаџерскиот распоред, па така не запознаваат со некој што би сакале да го запознаеме или ни праќаат порака за да одиме на кафе. Во тој момент ние имаме две опции, ниедна од нив не е добра: можеме да одиме на средба со нив и да изгубиме половина од својот ден; или можеме да ја одложиме средбата, а со тоа веројатно би ги разочарале.

До скоро не ми беше баш јасно кој е изворот на проблемот. Го земав здраво за готово дека или ќе го уништам мојот распоред или ќе разочарам некого. Но сега откако го сфатив ова, се отвори и трета опција: Да го препишам и прилагодам овој текст во кој се објаснува за двата типови на распореди. Можеби кога конфликтот меѓу менаџерскиот и занаетчискиот распоред ќе да бидат интернализирани од поголем број на луѓе тоа ќе биде помал проблем.

Ние кои сме на занаетчискиот распоред сме подготвени да направиме компромис - знаеме дека мора да направиме одреден број на состаноци и средби. Сѐ што бараме од тие на менаџерскиот распоред е да ја разберат цената.